---
title: Horečka - jak postupovat?
date: 2025-11-06
category: Dětské nemoci
excerpt: Kdy a čím teplotu měřím? Kdy podat léky? Jaké? A jakou dávku?
image: ''
author: MUDr. Jana Šlechtová
published: true
---
**Horečka** je často prvním **příznakem** rozvíjejícího se **onemocnění**. Některá onemocnění může provázet i několik dní. S **prvním výstupem** horečky **k lékaři hned spěchat nemusím** - zvláště, když teplota po přeměření za dvě hodiny od podání léků klesne o stupeň a dítě pookřeje. Pokud horečka trvá dva dny a déle nebo je provázená komplikacemi (febrilní křeče, apatie, opakované zvracení, nemočení, odmítání tekutin, vyrážka), lékaře vyhledám.
\*U novorozenců a kojenců do 3 měsíců vyšetření u lékaře neodkládám. Horečku mají zcela výjimečně.

### Kdy měřím teplotu?

Když je dítě nevrlé, pláče, chová se nezvykle, odmítá jíst/pít, má "lesklé oči", pospává, zvrací, má průjem, kašle, bolí ho v krku...

### Čím a jak měřím teplotu?

Teploměrem. K zakoupení v lékárně, drogerii, zdravotnických potřebách. Nebo online na e-shopech.

- **digitální teploměr** - v dnešní době zlatý standard, na trhu množství značek, doporučuji pročíst recenze, teplotu měřím v podpaží nebo zadečku, první "zapípání" není finální teplota, měřím, dokud číselná hodnota roste
- **bezkontaktní teploměr** - rychlé, orientační, měřím vícekrát na více místech - čelo, spánky, krk, v případě výrazného opocení podhodnocuje!, v případě vysoké horečky přeměřím klasicky digitálním v podpaží nebo v zadečku, obecně využiji zejména v noci k rychlému přeměření, cenově náročnější
- **ušní teploměr** - podobné orientační měření jako bezkontaktní, rychlý, o chlup přesnější (ale záleží na konkrétních modelech, také je třeba se s ním "naučit pracovat")
- **klasický rtuťový teploměr** - v rámci EU pravidel již nedostupný, vzhledem k jeho přesnosti předáván z generace na generaci jako cenné dědictví, nutno upozornit na velmi opatrnou manipulaci!
- **rychloběžka** - podobný příběh jako s klasickým rtuťovým teploměrem, dnes oficiálně nedostupný, při troše štěstí jen v šuplíku u babičky…, na rozdíl od klasického rtuťového tento typ měří "rychle" do 1 minuty, naměřenou hodnotu odečítám ještě ve chvíli, kdy je teploměr v podpaží, v zadečku..

Jak teplotu **neměřím?** Rukou! "Sáhla jsem na něj a teplotu neměl..!" A jinými "vymoženostmi" než uvedeno výše. Dudlík s teploměrem, páska na čelo.

I svérázné děťátko nakonec  aktu měření teploty přivykne.. Povykládejte pohádku, přezpívejte písničky... "Ale když on nechtěl a plakal!" Jednejte klidně, ale trvejte na svém, na téma měření teploty nediskutujte. V životě dítě zažije spoustu situací, kdy nebude chtít...

### Jak často měřím?

Při nemoci s horečkou často - za hodinu až dvě po podání léku na teplotu, minimálně 4x za den (ráno, v poledne, odpoledne, večer než jdu spát), při trvajících horečkách přes den si dítko přeměřím i alespoň 1x v noci. Teplotu nejlépe zapisuji, spolu s léky, které jsem podal/a (co, kdy, kolik, kde měřeno _(v podpaží, v zadečku, v oušku, bezkontaktně)_) - pro lepší orientaci lékaře.

### Jaká je normální teplota?

U kojenců a batolat v zadečku 36,5-37,5 °C, u větších dětí v podpaží do 37°C.
Za zvýšenou teplotu považuji teplotu nad "normální" do 38,5 °C naměřených v zadečku a do 38°C naměřených v podpaží. Horečka je teplota nad tyto hodnoty.

### Jak postupovat při teplotě a horečce?

Vždy se řídím celkovým stavem dítěte. Pokud má zvýšenou teplotu, ale hraje si, chová se zvykle, tak teplotu pouze hlídám, pravidelně přeměřím a dítěti nabízím častěji tekutiny. Pokud je však dítě "zvadlé", polehává, podám léky na teplotu. Již neplatí pravidlo "čekám na 38 °C". Rozhodně tím však nechci říct, že antipyretika _(léky na teplotu)_ podávám "preventivně" - pokud je dítě čilé, tlumím skutečně teplotu od hodnoty 38°C a výš _(měřeno v podpaží, 38,5°C v zadečku)_, sirupy, byť jsou sladké, sladkostí nejsou a podávají se cíleně. Horečka _(zde skutečně myšlena teplota 38°C a víc)_ dítěti ničím neprospívá, naopak mu škodí, nenechávejte ho v dobré víře, prosím, horečku/nemoc "vypotit", podejte léky na teplotu. V den výskytu teploty zůstaňte doma "v pelechu", nechoďte ven, do kolektivu, na procházky,...

Léky na teplotu podávám jako první. Až poté, pokud teplota nezareaguje, pomáhám teplotu srazit fyzikálním chlazením. Děti nejlépe snáší chlazení ve vaně. Napustíme ji zvykle teplou, kolem 37°C, posadíme do ní dítě, "na pomoc" vezmeme oblíbené hračky, situaci nadlehčíme, chválíme a postupně nenápadně připouštíme vodu vlažnou, do celkové teploty vody "bazénové", kde dítě necháme 5 minut pohrát. Po té dítě dosucha osušíme, oblékneme lehké pyžamko a přikryjeme lehkou přikrývkou. Dítě nepřehříváme! Žádné tři peřiny a deka k tomu... Větší děti nad vanou upřednostňují krátkou vlažnou sprchu. Alternativou je studený zábal - celé dítě kromě hlavy zabalím do ručníku/prostěradla namočeného do "odražené" (vlažné") vody a jako druhou vrstvu použiji suchou osušku. V zábalu jej ponechám 15 minut, než se látka zahřeje, následně dítě osuším dosucha. Výše zmíněné dělám pouze v případě, že dítě nemá třesavku/zimnici a má teplé ruce a nohy. Pokud má při horečce naopak výrazně studené ruce a nohy chladím místa pouze lokálně - nadklíčkové jamky _(čili oblast krku nad klíčními kostmi)_, podpaží, třísla, můžeme také čelo. K chlazení použiju gelové polštářky, sáček s ledem nebo třeba i sáček s mraženou zeleninou - vždy vše přikládám přes suchou textilii (látkový kapesník, utěrka,..), abych nezpůsobil/a omrzliny.

Znovu připomínám důležitost tekutin - při teplotě, horečce vždy nabízím aktivně, každou chvilku, častěji než zvykle, protože je při teplotě dítě také více než zvykle ztrácí.

### Léky na teplotu - paracetamol a ibuprofen

**Paracetamol** je účinná látka, na krabičce ji najdete napsanou malinkatým písmem pod dominantním výrobním názvem léku - nejčastěji  Paralen nebo Panadol. Paracetamol je obsažen i v kombinovaných preparátech typu Coldrex , ale ty u dětí nepoužívám!

Obecně se u dětí držím následujících preparátů. Zvyk je železná košile. Lépe si je zapamatujete. V lékárně trvejte na svém a kupujte osvědčené. 

- **Paralen 100 mg čípek, Paralen 500 mg čípek**
- **Panadol Baby 125 mg čípek, Panadol Junior 250 mg čípek**
- **Paralen SUS 24 mg/ml sirup, Padanol pro děti 24 mg/ml sirup** - u obou preparátů je stejné množství účinné dávky na ml roztoku, tudíž se jedná skutečně pouze o rozdílný název, ale dávkování bude stejné
- **Paralen 125 mg tableta, Paralen 500 mg tableta**

Opakuji Panadol je stejný lék jako Paralen. Důležitá jsou gramáže, ta čísla za názvem - udávají, kolik účinné látky (paracetamolu) je v preparátu obsaženo.

U dětí množství potřebného léku počítáme vždy na kila hmotnosti.

Platí, že jedna dávka paracetamolu je 10 -15 mg na 1 kg hmotnosti dítěte. Obecně se pediatři spíše kloní k dávce vyšší 15 mg/kg. Tuto dávku můžu po 6 hodinách zopakovat. Uveďme si konkrétní příklady:

- 5 kilové dítě má dostat 75 mg paracetamolu _(5 kg x 15 mg = 75 mg)_ - tzn. 3 ml Panadol pro děti sirup 24mg/ml a tuto dávku můžu zopakovat co 6 hodin
  proč 3 ml? protože 75 děleno 24 je 3 - sirup tady umožňuje nejpřesnější dávkování
  pokud dítě zvrací a má horečku, upřednostním čípek - podám 3/4)Paralen 100 mg čípku a znovu platí, že mohu opakovat co 6 hodin
- 10 kilové dítě má dostat 150 mg paracetamolu - tzn. 6 ml Panadol pro děti sirup 24mg/ml a tuto dávku můžu zopakovat co 6 hodin
  a nebo místo sirupu podám 1 a půl čípku - konkrétně 1,5 Paralen 100 mg čípek - opět co 6 hodin
- 15 kilové dítě má dostat 225 paracetamolu - čili 9 ml Panadol pro děti sirup 24mg/ml a tuto dávku můžu zopakovat co 6 hodin
  a nebo podám dva čípky Paralen 100 mg čípek - mohu zopakovat za 6 hodin
- 18 kilové dítě má dostat 270 mg paracetamolu - podám buď rozdrcenou 1/2 tablety Paralen 500 mg tbl a podám v trošce sirupu/čaje a nebo z čípků sáhnu po Panadol Junior 250 mg čípek
- od 34 kilo můžu podat "dospělácký" celý Paralen 500 mg tbl - celou jednu tabletu, možné opakovat co 6 hodin

Obecně nejpřesnější dávkování umožňují sirupy a děti je většinou i nejlépe tolerují. Pro případ zvracení je vhodné mít v lékárničce k dispozici i čípky. Pokud potřebuji čípek půlit, půlím vždy podélně. Před podáním konečník děťátku namažeme například Bepanthenem a v poloze na zádech _(dítěte, ne rodiče... :))_ zvedneme obě nožky, čípek zasuneme prstem s ostříhaným nehtem přes lehký odpor svěrače a chvíli obě půlky přitiskneme k sobě a držíme, než se čípek rozpustí a začne vstřebávat (zhruba 1-2 minuty). Pokud toto nedodržíme, dítě čípek vytlačí a příběh začíná znovu.

Tablety můžeme drtit. Vzniklý “prášek” podám ve lžičce sirupu, čaje, přesnídávky, aby se Mrzoutek, co nejméně mračil a příště hezky spolupracoval. Podávání léků dítěti je někdy boj neveselý, nicméně v něm musí být rodič důsledný a s klidem a nadhledem trvat na svém. Neuchylujte se ani k litování, "jak je sirup hnusný", jen byste posílili Mrzouta v jeho přesvědčení, že je vzdor opodstatněný.

Paracetamol je bezpečný lék, nedráždí žaludeční sliznici a u dětí do 3 měsíců je vždy první variantou. Vždy je nutné dodržovat dávkování, při překročení horních limitů rád “ohryzuje” játra - může způsobit jaterní poškození až selhání. Proto hlídám jednotlivé dávky i časový rozestup mezi nimi.

### Ibuprofen

Ibuprofen je název účinné látky. Znovu bude na krabičkách léků uveden malým písmem. Název výrobní tučně-  Nurofen, Ibalgin, Inflanor, Brufen,… Jedná se pořád o stejnou účinnou látku, opět je třeba nastudovat a pohlídat její obsah v daném preparátu. Rada stejná – zůstaňte věrni jednomu „názvu“, výrobci, budete jistější.

- Nurofen pro děti sirup 20 mg/ml, Nurofen pro děti sirup 40 mg/ml
- Nurofen pro děti 60 mg čípek, Nurofen pro děti 125 mg čípek
- Nurofen active 100 mg tableta rozpustitelná v ústech - vhodná pro "odmítače" sirupů
- Ibalgin 200 mg tableta, Ibalgin 400 mg tableta

Nurofen (ibuprofen) přepočítáváme na kilogram hmotnosti dítěte. Tady platí, že jedna dávka ibuprofenu je 10 mg na 1 kg hmotnosti dítěte. Tuto dávku můžu po 8 hodinách zopakovat, při vysokých neklesajících horečkách i po 6 hodinách. Pojďme na konkrétní ukázkové počty:

- 6 kilový kojenec _(starší 3 měsíce - viz níže)_ má dostat 60 mg ibuprofenu _(6 kg x 10 mg = 60 mg)_ - tzn.
3 ml  toho slabšího sirupu - Nurofen pro děti sirup 20 mg/ml  (protože 60 mg děleno 20 mg je 3 ml)   a dávku můžu po 8 hodinách zopakovat (při vysokých horečkách výjimečně po 6 hodinách)
 nebo pokud chci místo sirupu podat čípek (zase např. při zvracení provázené horečkou) podám jeden 60 mg Nurofen čípek a mohu jej znovu podat za 8 hodin (výjimečně za 6)
- 10 kg kojenec má dostat 100 mg ibuprofenu - tzn. podám 5 ml toho slabšího Nurofen 20 mg/ml sirupu a nebo 2,5 ml toho silnějšího Nurofen 40 mg/ml sirupu - mohu po 8 (6) hodinách zopakovat
  v případě čípku bych podala jeden a půl  Nurofen 60 mg čípku
- 15 kilové batole má dostat 150 mg ibuprofenu - čili 7,5 ml "slabšího" Nurofen 20 mg/ml sirupu a nebo 3,75 ml "silnějšího" Nurofen 40 mg/ml sirupu - mohu zopakovat po 8 (6) hodinách
- 20 kilové dítě již může jednu tabletu Ibalgin 200 mg - opět platí, že mohu zopakovat po 8 (6) hodinách
- 40 kilové dítě může může jednu tabletu Ibalgin 400 mg - opět platí, že mohu zopakovat po 8 (6) hodinách

Ibuprofen oproti paracetamolu má kromě účinku na teplotu a bolest i protizánětlivý efekt, což je jeho výhoda. Hlavně při dlouhodobém užívání dráždí žaludeční sliznici, proto nepatří pacientům s vředovou chorobou žaludku či dvanáctníku. Může vyvolávat obtíže u některých dětí astmatiků. Není určen pro děti do 3 měsíců věku! To ale neznamená, že se ho budu bát.

### Kdy s horečkou k lékaři?

Hned vždy pokud je dítě apatické, odmítá tekutiny, nemočilo celé dopoledne/odpoledne, opakovaně zvrací, má neobvyklou vyrážku, pokud se mi horečka i přes správně podávané léky a fyzikální chlazení nedaří srazit ani o půl stupně.

Pokud neplatí výše zmíněné, mohu 2 dny vyčkat, 3. den se jdu už určitě lékaři ukázat.

Horečka je pouze příznak nemoci, často ten první, kdy na dítěti kromě horečky "nic není". Lékař proto ani nemá "co vyšetřit" a na laboratorní vyšetření je to moc brzo. Navíc ordinace/nemocnice je pro děti často proces stresující, nesoucí rizika další nákazy od dalšího kamaráda z čekárny. Není nad domácí pelíšek. Ostatní příznaky - např. kašel, rýma, bolest v krku,… - se přidávají později a nemoc tak lze lépe diagnostikovat a správně na ni zareagovat.

Prudký, rychlý vzestup horečky u kojenců a batolat  můžou, ač vzácně,  provázet křeče - tento stav popisujeme jako “febrilní křeče” a povíme si o nich více v dalším článku.
