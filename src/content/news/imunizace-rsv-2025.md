---
title: "Imunizace RSV - nová ochrana pro nejmenší"
color: "cyan"
icon: "mdi:shield-check"
date: 2025-11-06
published: true
---

Od října 2025 je nová možnost ochrany novorozenců a kojenců pomocí podání „hotových" protilátek proti RS viru (tzv. **RSV = respirační syncyciální virus**). Tento virus není nikterak vzácný, je velmi nakažlivý a způsobuje onemocnění dýchacích cest. Vyskytuje se zjm. v období od začátku října do konce března. U dospělých a starších dětí se většinou projeví nachlazením, rýmou, kašlem. **U nejmenších však může způsobit závažné postižení dýchacích cest** - zánět průdušek nebo zápal plic, často vyžadující hospitalizaci.

**Přípravek Beyfortus** obsahuje protilátku nirsevimab, která poskytuje ochranu na aktuální RS virovou sezónu (čili cca 5-6 měsíců). Nejedná se o „klasické očkování", kde si imunitní systém dítěte sám tvoří protilátky. Zde je „hotová protilátka" přímo dítěti podána a účinkuje proto ihned. Aplikace probíhá jednorázově injekcí do stehýnka.

**Indikovány jsou:**

- kojenci narození před RS virovou sezónou (duben-září) - podání nejlépe v říjnu či listopadu
- novorozenci narozeni během sezóny (říjen-březen) - podání co nejdříve po narození

Většina porodnic nabízí podání protilátky ještě před propuštěním novorozence domů. Její podání je možné ale i u nás v ordinaci. **Pokud máte o protilátku zájem, zavolejte a vymyslíme termín!** ❤️

Beyfortus je sice v ČR „novinkou", ve světě je však používán ve více než 30 zemích včetně Německa, Velké Británie, Francie, Kanady či USA.

**Plně hrazeno zdravotními pojišťovnami.**
